<!DOCTYPE html>
<html>
<head>
    <meta name="viewport" content="width=device-width, initial-scale=1">
    <meta charset="UTF-8">
<meta name="apple-mobile-web-app-title" content="Alpheios Reading Tools PWA" /><meta name="apple-mobile-web-app-capable" content="yes" /><meta name="apple-mobile-web-app-status-bar-style" content="#73CDDE" /><meta name="theme-color" content="#73CDDE" /><link rel="apple-touch-icon" sizes="1024x1024" href="icons/ios/icon_1024x1024.a96d5917e730834b2603b062097e70cd.png" /><link rel="apple-touch-icon" sizes="180x180" href="icons/ios/icon_180x180.9c7c03549f80b6789ca30ff9d6f28307.png" /><link rel="apple-touch-icon" sizes="167x167" href="icons/ios/icon_167x167.8eb2e0b6b962145489d1e4b17630535e.png" /><link rel="apple-touch-icon" sizes="152x152" href="icons/ios/icon_152x152.4dae5c52109f7135a6e65afeb30ae20e.png" /><link rel="apple-touch-icon" sizes="120x120" href="icons/ios/icon_120x120.4a4b9e61ff98dc818de66d07555108b5.png" /><link rel="manifest" href="manifest.7687bc9279f07a8b6a4dfbc55cad8d79.json" /><link href="style/style.e836f49c5baaf688ab61.min.css" rel="stylesheet"></head>
<body>
<a class="alpheios-pwa-content-toc-back-btn" data-alph-exclude-all-cpe="true" href="/index.html">Back to TOC</a>
<div id="alpheios-html-console" data-alph-exclude-all-cpe="true">
    <!--<div id="alpheios-html-console-clear-btn">Clear</div>-->
</div>
<div id="book1">
    <h2>Gallic War</h2>
    <h3>Caesar, Julius</h3>
    <div id="chapter1">
        <div id="section1">
            <p>Gallia est omnis divisa in partes tres, quarum unam incolunt Belgae, aliam
                Aquitani, tertiam qui ipsorum lingua Celtae, nostra Galli appellantur.</p>
        </div>
        <div id="section2">
            <p>Hi omnes lingua, institutis, legibus inter se differunt. Gallos ab Aquitanis
                Garumna flumen, a Belgis Matrona et Sequana dividit.</p>
        </div>
        <div id="section3">
            <p>Horum omnium fortissimi sunt Belgae, propterea quod a cultu atque humanitate
                provinciae longissime absunt, minimeque ad eos mercatores saepe commeant atque ea
                quae ad effeminandos animos pertinent important,</p>
        </div>
        <div id="section4">
            <p>proximique sunt Germanis, qui trans Rhenum incolunt, quibuscum continenter bellum
                gerunt. Qua de causa Helvetii quoque reliquos Gallos virtute praecedunt, quod fere
                cotidianis proeliis cum Germanis contendunt, cum aut suis finibus eos prohibent
                aut ipsi in eorum finibus bellum gerunt.</p>
        </div>
        <div id="section5">
            <p>[Eorum una, pars, quam Gallos obtinere dictum est, initium capit a flumine
                Rhodano, continetur Garumna flumine, Oceano, finibus Belgarum, attingit etiam ab
                Sequanis et Helvetiis flumen Rhenum, vergit ad septentriones.</p>
        </div>
        <div id="section6">
            <p>Belgae ab extremis Galliae finibus oriuntur, pertinent ad inferiorem partem
                fluminis Rheni, spectant in septentrionem et orientem solem.</p>
        </div>
        <div id="section7">
            <p>Aquitania a Garumna flumine ad Pyrenaeos montes et eam partem Oceani quae est ad
                Hispaniam pertinet; spectat inter occasum solis et septentriones.]</p>
        </div>
    </div>
    <div id="chapter2">
        <div id="section1">
            <p>Apud Helvetios longe nobilissimus fuit et ditissimus Orgetorix. Is M. Messala, [et
                P.] M. Pisone consulibus regni cupiditate inductus coniurationem nobilitatis fecit
                et civitati persuasit ut de finibus suis cum omnibus copiis exirent:</p>
        </div>
        <div id="section2">
            <p>perfacile esse, cum virtute omnibus praestarent, totius Galliae imperio
                potiri.</p>
        </div>
        <div id="section3">
            <p>Id hoc facilius iis persuasit, quod undique loci natura Helvetii continentur: una
                ex parte flumine Rheno latissimo atque altissimo, qui agrum Helvetium a Germanis
                dividit; altera ex parte monte Iura altissimo, qui est inter Sequanos et
                Helvetios; tertia lacu Lemanno et flumine Rhodano, qui provinciam nostram ab
                Helvetiis dividit.</p>
        </div>
        <div id="section4">
            <p>His rebus fiebat ut et minus late vagarentur et minus facile finitimis bellum
                inferre possent;</p>
        </div>
        <div id="section5">
            <p>qua ex parte homines bellandi cupidi magno dolore adficiebantur.</p>
        </div>
        <div id="section6">
            <p>Pro multitudine autem hominum et pro gloria belli atque fortitudinis angustos se
                fines habere arbitrabantur, qui in longitudinem milia passuum CCXL, in latitudinem
                CLXXX patebant.</p>
        </div>
    </div>
    <div id="chapter3">
        <div id="section1">
            <p>His rebus adducti et auctoritate Orgetorigis permoti constituerunt ea quae ad
                proficiscendum pertinerent comparare, iumentorum et carrorum quam maximum numerum
                coemere, sementes quam maximas facere, ut in itinere copia frumenti suppeteret,
                cum proximis civitatibus pacem et amicitiam confirmare.</p>
        </div>
        <div id="section2">
            <p>Ad eas res conficiendas biennium sibi satis esse duxerunt; in tertium annum
                profectionem lege confirmant.</p>
        </div>
        <div id="section3">
            <p>Ad eas res conficiendas Orgetorix deligitur. Is sibi legationem ad civitates
                suscipit. In eo itinere persuadet Castico, Catamantaloedis filio, Sequano, cuius
                pater regnum in Sequanis multos annos obtinuerat et a senatu populi Romani amicus
                appellatus erat, ut regnum in civitate sua occuparet, quod pater ante
                habuerit;</p>
        </div>
        <div id="section4">
            <p>itemque Dumnorigi Haeduo, fratri Diviciaci, qui eo tempore principatum in civitate
                obtinebat ac maxime plebi acceptus erat, ut idem conaretur persuadet eique filiam
                suam in matrimonium dat.</p>
        </div>
        <div id="section5">
            <p>Perfacile factu esse illis probat conata perficere, propterea quod ipse suae
                civitatis imperium obtenturus esset:</p>
        </div>
        <div id="section6">
            <p>non esse dubium quin totius Galliae plurimum Helvetii possent; se suis copiis
                suoque exercitu illis regna conciliaturum confirmat.</p>
        </div>
        <div id="section7">
            <p>Hac oratione adducti inter se fidem et ius iurandum dant et regno occupato per
                tres potentissimos ac firmissimos populos totius Galliae sese potiri posse
                sperant.</p>
        </div>
    </div>
    <div id="chapter4">
        <div id="section1">
            <p>Ea res est Helvetiis per indicium enuntiata. Moribus suis Orgetoricem ex vinculis
                causam dicere coegerunt; damnatum poenam sequi oportebat, ut igni cremaretur.</p>
        </div>
        <div id="section2">
            <p>Die constituta causae dictionis Orgetorix ad iudicium omnem suam familiam, ad
                hominum milia decem, undique coegit, et omnes clientes obaeratosque suos, quorum
                magnum numerum habebat, eodem conduxit; per eos ne causam diceret se eripuit.</p>
        </div>
        <div id="section3">
            <p>Cum civitas ob eam rem incitata armis ius suum exequi conaretur multitudinemque
                hominum ex agris magistratus cogerent, Orgetorix mortuus est;</p>
        </div>
        <div id="section4">
            <p>neque abest suspicio, ut Helvetii arbitrantur, quin ipse sibi mortem
                consciverit.</p>
        </div>
    </div>
    <div id="chapter5">
        <div id="section1">
            <p>Post eius mortem nihilo minus Helvetii id quod constituerant facere conantur, ut e
                finibus suis exeant.</p>
        </div>
        <div id="section2">
            <p>Ubi iam se ad eam rem paratos esse arbitrati sunt, oppida sua omnia, numero ad
                duodecim, vicos ad quadringentos, reliqua privata aedificia incendunt;</p>
        </div>
        <div id="section3">
            <p>frumentum omne, praeter quod secum portaturi erant, comburunt, ut domum reditionis
                spe sublata paratiores ad omnia pericula subeunda essent; trium mensum molita
                cibaria sibi quemque domo efferre iubent. Persuadent Rauracis et Tulingis et
                Latobrigis finitimis, uti eodem usi consilio oppidis suis vicisque exustis una cum
                iis proficiscantur, Boiosque, qui trans Rhenum incoluerant et in agrum Noricum
                transierant Noreiamque oppugnabant, receptos ad se socios sibi adsciscunt.</p>
        </div>
    </div>
    <div id="chapter6">
        <div id="section1">
            <p>Erant omnino itinera duo, quibus itineribus domo exire possent: unum per Sequanos,
                angustum et difficile, inter montem Iuram et flumen Rhodanum, vix qua singuli
                carri ducerentur, mons autem altissimus impendebat, ut facile perpauci prohibere
                possent;</p>
        </div>
        <div id="section2">
            <p>alterum per provinciam nostram, multo facilius atque expeditius, propterea quod
                inter fines Helvetiorum et Allobrogum, qui nuper pacati erant, Rhodanus fluit
                isque non nullis locis vado transitur.</p>
        </div>
        <div id="section3">
            <p>Extremum oppidum Allobrogum est proximumque Helvetiorum finibus Genava. Ex eo
                oppido pons ad Helvetios pertinet. Allobrogibus sese vel persuasuros, quod nondum
                bono animo in populum Romanum viderentur, existimabant vel vi coacturos ut per
                suos fines eos ire paterentur. Omnibus rebus ad profectionem comparatis diem
                dicunt, qua die ad ripam Rhodani omnes conveniant. is dies erat a. d. V. Kal. Apr.
                L. Pisone, A. Gabinio consulibus.</p>
        </div>
    </div>
    <div id="chapter7">
        <div id="section1">
            <p>Caesari cum id nuntiatum esset, eos per provinciam nostram iter facere conari,
                maturat ab urbe proficisci et quam maximis potest itineribus in Galliam ulteriorem
                contendit et ad Genavam pervenit.</p>
        </div>
        <div id="section2">
            <p>Provinciae toti quam maximum potest militum numerum imperat (erat omnino in Gallia
                ulteriore legio una), pontem, qui erat ad Genavam, iubet rescindi.</p>
        </div>
        <div id="section3">
            <p>Ubi de eius aventu Helvetii certiores facti sunt, legatos ad eum mittunt
                nobilissimos civitatis, cuius legationis Nammeius et Verucloetius principem locum
                obtinebant, qui dicerent sibi esse in animo sine ullo maleficio iter per
                provinciam facere, propterea quod aliud iter haberent nullum: rogare ut eius
                voluntate id sibi facere liceat. Caesar, quod memoria tenebat L. Cassium consulem
                occisum exercitumque eius ab Helvetiis pulsum et sub iugum missum, concedendum non
                putabat;</p>
        </div>
        <div id="section4">
            <p>neque homines inimico animo, data facultate per provinciam itineris faciundi,
                temperaturos ab iniuria et maleficio existimabat.</p>
        </div>
        <div id="section5">
            <p>Tamen, ut spatium intercedere posset dum milites quos imperaverat convenirent,
                legatis respondit diem se ad deliberandum sumpturum: si quid vellent, ad Id.
                April. reverterentur.</p>
        </div>
    </div>
    <div id="chapter8">
        <div id="section1">
            <p>Interea ea legione quam secum habebat militibusque, qui ex provincia convenerant,
                a lacu Lemanno, qui in flumen Rhodanum influit, ad montem Iuram, qui fines
                Sequanorum ab Helvetiis dividit, milia passuum XVIIII murum in altitudinem pedum
                sedecim fossamque perducit.</p>
        </div>
        <div id="section2">
            <p>Eo opere perfecto praesidia disponit, castella communit, quo facilius, si se
                invito transire conentur, prohibere possit.</p>
        </div>
        <div id="section3">
            <p>Ubi ea dies quam constituerat cum legatis venit et legati ad eum reverterunt,
                negat se more et exemplo populi Romani posse iter ulli per provinciam dare et, si
                vim facere conentur, prohibiturum ostendit.</p>
        </div>
        <div id="section4">
            <p>Helvetii ea spe deiecti navibus iunctis ratibusque compluribus factis, alii vadis
                Rhodani, qua minima altitudo fluminis erat, non numquam interdiu, saepius noctu si
                perrumpere possent conati, operis munitione et militum concursu et telis repulsi,
                hoc conatu destiterunt.</p>
        </div>
    </div>
    <div id="chapter9">
        <div id="section1">
            <p>Relinquebatur una per Sequanos via, qua Sequanis invitis propter angustias ire non
                poterant.</p>
        </div>
        <div id="section2">
            <p>His cum sua sponte persuadere non possent, legatos ad Dumnorigem Haeduum mittunt,
                ut eo deprecatore a Sequanis impetrarent.</p>
        </div>
        <div id="section3">
            <p>Dumnorix gratia et largitione apud Sequanos plurimum poterat et Helvetiis erat
                amicus, quod ex ea civitate Orgetorigis filiam in matrimonium duxerat, et
                cupiditate regni adductus novis rebus studebat et quam plurimas civitates suo
                beneficio habere obstrictas volebat.</p>
        </div>
        <div id="section4">
            <p>Itaque rem suscipit et a Sequanis impetrat ut per fines suos Helvetios ire
                patiantur, obsidesque uti inter sese dent perficit: Sequani, ne itinere Helvetios
                prohibeant, Helvetii, ut sine maleficio et iniuria transeant.</p>
        </div>
    </div>
    <div id="chapter10">
        <div id="section1">
            <p>Caesari renuntiatur Helvetiis esse in animo per agrum Sequanorum et Haeduorum iter
                in Santonum fines facere, qui non longe a Tolosatium finibus absunt, quae civitas
                est in provincia.</p>
        </div>
        <div id="section2">
            <p>Id si fieret, intellegebat magno cum periculo provinciae futurum ut homines
                bellicosos, populi Romani inimicos, locis patentibus maximeque frumentariis
                finitimos haberet.</p>
        </div>
        <div id="section3">
            <p>Ob eas causas ei munitioni quam fecerat T. Labienum legatum praeficit; ipse in
                Italiam magnis itineribus contendit duasque ibi legiones conscribit et tres, quae
                circum Aquileiam hiemabant, ex hibernis educit et, qua proximum iter in ulteriorem
                Galliam per Alpes erat, cum his quinque legionibus ire contendit.</p>
        </div>
        <div id="section4">
            <p>Ibi Ceutrones et Graioceli et Caturiges locis superioribus occupatis itinere
                exercitum prohibere conantur. Compluribus his proeliis pulsis ab Ocelo, quod est
                [oppidum] citerioris provinciae extremum, in fines Vocontiorum
                ulterioris provinciae die septimo pervenit; inde in Allobrogum fines, ab
                Allobrogibus in Segusiavos exercitum ducit. Hi sunt extra provinciam trans
                Rhodanum primi.</p>
        </div>
    </div>
    <div id="chapter11">
        <div id="section1">
            <p>Helvetii iam per angustias et fines Sequanorum suas copias traduxerant et in
                Haeduorum fines pervenerant eorumque agros populabantur.</p>
        </div>
        <div id="section2">
            <p>Haedui, cum se suaque ab iis defendere non possent, legatos ad Caesarem mittunt
                rogatum auxilium:</p>
        </div>
        <div id="section3">
            <p>ita se omni tempore de populo Romano meritos esse ut paene in conspectu exercitus
                nostri agri vastari, liberi [eorum] in servitutem abduci, oppida expugnari non
                debuerint. Eodem tempore [quo] Haedui Ambarri, necessarii et consanguinei
                Haeduorum, Caesarem certiorem faciunt sese depopulatis agris non facile ab oppidis
                vim hostium prohibere.</p>
        </div>
        <div id="section4">
            <p>Item Allobroges, qui trans Rhodanum vicos possessionesque habebant, fuga se ad
                Caesarem recipiunt et demonstrant sibi praeter agri solum nihil esse reliqui.</p>
        </div>
        <div id="section5">
            <p>Quibus rebus adductus Caesar non expectandum sibi statuit dum, omnibus, fortunis
                sociorum consumptis, in Santonos Helvetii pervenirent.</p>
        </div>
    </div>
    <div id="chapter12">
        <div id="section1">
            <p>Flumen est Arar, quod per fines Haeduorum et Sequanorum in Rhodanum influit,
                incredibili lenitate, ita ut oculis in utram partem fluat iudicari non possit. Id
                Helvetii ratibus ac lintribus iunctis transibant.</p>
        </div>
        <div id="section2">
            <p>Ubi per exploratores Caesar certior factus est tres iam partes copiarum Helvetios
                id flumen traduxisse, quartam vero partem citra flumen Ararim reliquam esse, de
                tertia vigilia cum legionibus tribus e castris profectus ad eam partem pervenit
                quae nondum flumen transierat.</p>
        </div>
        <div id="section3">
            <p>Eos impeditos et inopinantes adgressus magnam partem eorum concidit; reliqui sese
                fugae mandarunt atque in proximas silvas abdiderunt.</p>
        </div>
        <div id="section4">
            <p>Is pagus appellabatur Tigurinus; nam omnis civitas Helvetia in quattuor pagos
                divisa est.</p>
        </div>
        <div id="section5">
            <p>Hic pagus unus, cum domo exisset, patrum nostrorum memoria L. Cassium consulem
                interfecerat et eius exercitum sub iugum miserat.</p>
        </div>
        <div id="section6">
            <p>Ita sive casu sive consilio deorum immortalium quae pars civitatis Helvetiae
                insignem calamitatem populo Romano intulerat, ea princeps poenam persolvit.</p>
        </div>
        <div id="section7">
            <p>Qua in re Caesar non solum publicas, sed etiam privatas iniurias ultus est, quod
                eius soceri L. Pisonis avum, L. Pisonem legatum, Tigurini eodem proelio quo
                Cassium interfecerant.</p>
        </div>
    </div>
    <div id="chapter13">
        <div id="section1">
            <p>Hoc proelio facto, reliquas copias Helvetiorum ut consequi posset, pontem in Arari
                faciendum curat atque ita exercitum traducit.</p>
        </div>
        <div id="section2">
            <p>Helvetii repentino eius adventu commoti cum id quod ipsi diebus XX aegerrime
                confecerant, ut flumen transirent, illum uno die fecisse intellegerent, legatos ad
                eum mittunt; cuius legationis Divico princeps fuit, qui bello Cassiano dux
                Helvetiorum fuerat.</p>
        </div>
        <div id="section3">
            <p>Is ita cum Caesare egit: si pacem populus Romanus cum Helvetiis faceret, in eam
                partem ituros atque ibi futuros Helvetios ubi eos Caesar constituisset atque esse
                voluisset;</p>
        </div>
        <div id="section4">
            <p>sin bello persequi perseveraret, reminisceretur et veteris incommodi populi Romani
                et pristinae virtutis Helvetiorum. Quod improviso unum pagum adortus esset, cum ii
                qui flumen transissent suis auxilium ferre non possent, ne ob eam rem aut suae
                magnopere virtuti tribueret aut ipsos despiceret. Se ita a patribus maioribusque
                suis didicisse, ut magis virtute contenderent quam dolo aut insidiis
                niterentur.</p>
        </div>
        <div id="section5">
            <p>Quare ne committeret ut is locus ubi constitissent ex calamitate populi Romani et
                internecione exercitus nomen caperet aut memoriam proderet.</p>
        </div>
    </div>
    <div id="chapter14">
        <div id="section1">
            <p>His Caesar ita respondit: eo sibi minus dubitationis dari, quod eas res quas
                legati Helvetii commemorassent memoria teneret, atque eo gravius ferre quo minus
                merito populi Romani accidissent;</p>
        </div>
        <div id="section2">
            <p>qui si alicuius iniuriae sibi conscius fuisset, non fuisse difficile cavere; sed
                eo deceptum, quod neque commissum a se intellegeret quare timeret neque sine causa
                timendum putaret.</p>
        </div>
        <div id="section3">
            <p>Quod si veteris contumeliae oblivisci vellet, num etiam recentium iniuriarum, quod
                eo invito iter per provinciam per vim temptassent, quod Haeduos, quod Ambarros,
                quod Allobrogas vexassent, memoriam deponere posse?</p>
        </div>
        <div id="section4">
            <p>Quod sua victoria tam insolenter gloriarentur quodque tam diu se impune iniurias
                tulisse admirarentur, eodem pertinere.</p>
        </div>
        <div id="section5">
            <p>Consuesse enim deos immortales, quo gravius homines ex commutatione rerum doleant,
                quos pro scelere eorum ulcisci velint, his secundiores interdum res et
                diuturniorem impunitatem concedere.</p>
        </div>
        <div id="section6">
            <p>Cum ea ita sint, tamen, si obsides ab iis sibi dentur, uti ea quae polliceantur
                facturos intellegat, et si Haeduis de iniuriis quas ipsis sociisque eorum
                intulerint, item si Allobrogibus satis faciunt, sese cum iis pacem esse
                facturum.</p>
        </div>
        <div id="section7">
            <p>Divico respondit: ita Helvetios a maioribus suis institutos esse uti obsides
                accipere, non dare, consuerint; eius rei populum Romanum esse testem. Hoc responso
                dato discessit.</p>
        </div>
    </div>
    <div id="chapter15">
        <div id="section1">
            <p>Postero die castra ex eo loco movent. Idem facit Caesar equitatumque omnem, ad
                numerum quattuor milium, quem ex omni provincia et Haeduis atque eorum sociis
                coactum habebat, praemittit, qui videant quas in partes hostes iter faciant. Qui
                cupidius novissimum agmen insecuti alieno loco cum equitatu Helvetiorum proelium
                committunt; et pauci de nostris cadunt.</p>
        </div>
        <div id="section2">
            <p>Quo proelio sublati Helvetii, quod quingentis equitibus tantam multitudinem
                equitum propulerant, audacius subsistere non numquam et novissimo agmine proelio
                nostros lacessere coeperunt. Caesar suos a proelio continebat, ac satis habebat in
                praesentia hostem rapinis, pabulationibus populationibusque prohibere.</p>
        </div>
        <div id="section3">
            <p>Ita dies circiter XV iter fecerunt uti inter novissimum hostium agmen et nostrum
                primum non amplius quinis aut senis milibus passuum interesset.</p>
        </div>
    </div>
    <div id="chapter16">
        <div id="section1">
            <p>Interim cotidie Caesar Haeduos frumentum, quod essent publice polliciti,
                flagitare.</p>
        </div>
        <div id="section2">
            <p>Nam propter frigora [quod Gallia sub septentrionibus, ut ante dictum est, posita
                est,] non modo frumenta in agris matura non erant, sed ne pabuli quidem satis
                magna copia suppetebat;</p>
        </div>
        <div id="section3">
            <p>eo autem frumento quod flumine Arari navibus subvexerat propterea uti minus
                poterat quod iter ab Arari Helvetii averterant, a quibus discedere nolebat.</p>
        </div>
        <div id="section4">
            <p>Diem ex die ducere Haedui: conferri, comportari, adesse dicere.</p>
        </div>
        <div id="section5">
            <p>Ubi se diutius duci intellexit et diem instare quo die frumentum militibus metiri
                oporteret, convocatis eorum principibus, quorum magnam copiam in castris habebat,
                in his Diviciaco et Lisco, qui summo magistratui praeerat, quem vergobretum
                appellant Haedui, qui creatur annuus et vitae necisque in suos habet potestatem,
                graviter eos accusat,</p>
        </div>
        <div id="section6">
            <p>quod, cum neque emi neque ex agris sumi possit, tam necessario tempore, tam
                propinquis hostibus ab iis non sublevetur, praesertim cum magna ex parte eorum
                precibus adductus bellum susceperit[; multo etiam gravius quod sit destitutus
                queritur].</p>
        </div>
    </div>
    <div id="chapter17">
        <div id="section1">
            <p>Tum demum Liscus oratione Caesaris adductus quod antea tacuerat proponit: esse non
                nullos, quorum auctoritas apud plebem plurimum valeat, qui privatim plus possint
                quam ipsi magistratus.</p>
        </div>
        <div id="section2">
            <p>Hos seditiosa atque improba oratione multitudinem deterrere, ne frumentum
                conferant quod debeant:</p>
        </div>
        <div id="section3">
            <p>praestare, si iam principatum Galliae obtinere non possint, Gallorum quam
                Romanorum imperia perferre,</p>
        </div>
        <div id="section4">
            <p>neque dubitare [debeant] quin, si Helvetios superaverint Romani, una cum reliqua
                Gallia Haeduis libertatem sint erepturi.</p>
        </div>
        <div id="section5">
            <p>Ab isdem nostra consilia quaeque in castris gerantur hostibus enuntiari; hos a se
                coerceri non posse.</p>
        </div>
        <div id="section6">
            <p>Quin etiam, quod necessariam rem coactus Caesari enuntiarit, intellegere sese
                quanto id cum periculo fecerit, et ob eam causam quam diu potuerit tacuisse.</p>
        </div>
    </div>
    <div id="chapter18">
        <div id="section1">
            <p>Caesar hac oratione Lisci Dumnorigem, Diviciaci fratrem, designari sentiebat, sed,
                quod pluribus praesentibus eas res iactari nolebat, celeriter concilium dimittit,
                Liscum retinet.</p>
        </div>
        <div id="section2">
            <p>Quaerit ex solo ea quae in conventu dixerat. Dicit liberius atque audacius. Eadem
                secreto ab aliis quaerit; reperit esse vera:</p>
        </div>
        <div id="section3">
            <p>ipsum esse Dumnorigem, summa audacia, magna apud plebem propter liberalitatem
                gratia, cupidum rerum novarum. Complures annos portoria reliquaque omnia Haeduorum
                vectigalia parvo pretio redempta habere, propterea quod illo licente contra liceri
                audeat nemo.</p>
        </div>
        <div id="section4">
            <p>His rebus et suam rem familiarem auxisse et facultates ad largiendum magnas
                comparasse;</p>
        </div>
        <div id="section5">
            <p>magnum numerum equitatus suo sumptu semper alere et circum se habere,</p>
        </div>
        <div id="section6">
            <p>neque solum domi, sed etiam apud finitimas civitates largiter posse, atque huius
                potentiae causa matrem in Biturigibus homini illic nobilissimo ac potentissimo
                conlocasse;</p>
        </div>
        <div id="section7">
            <p>ipsum ex Helvetiis uxorem habere, sororum ex matre et propinquas suas nuptum in
                alias civitates conlocasse.</p>
        </div>
        <div id="section8">
            <p>Favere et cupere Helvetiis propter eam adfinitatem, odisse etiam suo nomine
                Caesarem et Romanos, quod eorum adventu potentia eius deminuta et Diviciacus
                frater in antiquum locum gratiae atque honoris sit restitutus.</p>
        </div>
        <div id="section9">
            <p>Si quid accidat Romanis, summam in spem per Helvetios regni obtinendi venire;
                imperio populi Romani non modo de regno, sed etiam de ea quam habeat gratia
                desperare.</p>
        </div>
        <div id="section10">
            <p>Reperiebat etiam in quaerendo Caesar, quod proelium equestre adversum paucis ante
                diebus esset factum, initium eius fugae factum a Dumnorige atque eius equitibus
                (nam equitatui, quem auxilio Caesari Haedui miserant, Dumnorix praeerat): eorum
                fuga reliquum esse equitatum perterritum.</p>
        </div>
    </div>
    <div id="chapter19">
        <div id="section1">
            <p>Quibus rebus cognitis, cum ad has suspiciones certissimae res accederent, quod per
                fines Sequanorum Helvetios traduxisset, quod obsides inter eos dandos curasset,
                quod ea omnia non modo iniussu suo et civitatis sed etiam inscientibus ipsis
                fecisset, quod a magistratu Haeduorum accusaretur, satis esse causae arbitrabatur
                quare in eum aut ipse animadverteret aut civitatem animadvertere iuberet.</p>
        </div>
        <div id="section2">
            <p>His omnibus rebus unum repugnabat, quod Diviciaci fratris summum in populum
                Romanum studium, summum in se voluntatem, egregiam fidem, iustitiam, temperantiam
                cognoverat; nam ne eius supplicio Diviciaci animum offenderet verebatur.</p>
        </div>
        <div id="section3">
            <p>Itaque prius quam quicquam conaretur, Diviciacum ad se vocari iubet et, cotidianis
                interpretibus remotis, per C. Valerium Troucillum, principem Galliae provinciae,
                familiarem suum, cui summam omnium rerum fidem habebat, cum eo conloquitur;</p>
        </div>
        <div id="section4">
            <p>simul commonefacit quae ipso praesente in concilio [Gallorum] de Dumnorige sint
                dicta, et ostendit quae separatim quisque de eo apud se dixerit.</p>
        </div>
        <div id="section5">
            <p>Petit atque hortatur ut sine eius offensione animi vel ipse de eo causa cognita
                statuat vel civitatem statuere iubeat.</p>
        </div>
    </div>
    <div id="chapter20">
        <div id="section1">
            <p>Diviciacus multis cum lacrimis Caesarem complexus obsecrare coepit ne quid gravius
                in fratrem statueret:</p>
        </div>
        <div id="section2">
            <p>scire se illa esse vera, nec quemquam ex eo plus quam se doloris capere, propterea
                quod, cum ipse gratia plurimum domi atque in reliqua Gallia, ille minimum propter
                adulescentiam posset, per se crevisset;</p>
        </div>
        <div id="section3">
            <p>quibus opibus ac nervis non solum ad minuendam gratiam, sed paene ad perniciem
                suam uteretur. Sese tamen et amore fraterno et existimatione vulgi commoveri.</p>
        </div>
        <div id="section4">
            <p>Quod si quid ei a Caesare gravius accidisset, cum ipse eum locum amicitiae apud
                eum teneret, neminem existimaturum non sua voluntate factum; qua ex re futurum uti
                totius Galliae animi a se averterentur.</p>
        </div>
        <div id="section5">
            <p>Haec cum pluribus verbis flens a Caesare peteret, Caesar eius dextram prendit;
                consolatus rogat finem orandi faciat; tanti eius apud se gratiam esse ostendit uti
                et rei publicae iniuriam et suum dolorem eius voluntati ac precibus condonet.
                Dumnorigem ad se vocat, fratrem adhibet; quae in eo reprehendat ostendit; quae
                ipse intellegat, quae civitas queratur proponit; monet ut in reliquum tempus omnes
                suspiciones vitet; praeterita se Diviciaco fratri condonare dicit. Dumnorigi
                custodes ponit, ut quae agat, quibuscum loquatur scire possit.</p>
        </div>
    </div>
    <div id="chapter21">
        <div id="section1">
            <p>Eodem die ab exploratoribus certior factus hostes sub monte consedisse milia
                passuum ab ipsius castris octo, qualis esset natura montis et qualis in circuitu
                ascensus qui cognoscerent misit.</p>
        </div>
        <div id="section2">
            <p>Renuntiatum est facilem esse. De tertia vigilia T. Labienum, legatum pro praetore,
                cum duabus legionibus et iis ducibus qui iter cognoverant summum iugum montis
                ascendere iubet; quid sui consilii sit ostendit.</p>
        </div>
        <div id="section3">
            <p>Ipse de quarta vigilia eodem itinere quo hostes ierant ad eos contendit
                equitatumque omnem ante se mittit.</p>
        </div>
        <div id="section4">
            <p>P. Considius, qui rei militaris peritissimus habebatur et in exercitu L. Sullae et
                postea in M. Crassi fuerat, cum exploratoribus praemittitur.</p>
        </div>
    </div>
    <div id="chapter22">
        <div id="section1">
            <p>Prima luce, cum summus mons a [Lucio] Labieno teneretur, ipse ab hostium castris
                non longius mille et quingentis passibus abesset neque, ut postea ex captivis
                comperit, aut ipsius adventus aut Labieni cognitus esset,</p>
        </div>
        <div id="section2">
            <p>Considius equo admisso ad eum accurrit, dicit montem, quem a Labieno occupari
                voluerit, ab hostibus teneri: id se a Gallicis armis atque insignibus
                cognovisse.</p>
        </div>
        <div id="section3">
            <p>Caesar suas copias in proximum collem subducit, aciem instruit. Labienus, ut erat
                ei praeceptum a Caesare ne proelium committeret, nisi ipsius copiae prope hostium
                castra visae essent, ut undique uno tempore in hostes impetus fieret, monte
                occupato nostros expectabat proelioque abstinebat.</p>
        </div>
        <div id="section4">
            <p>Multo denique die per exploratores Caesar cognovit et montem a suis teneri et
                Helvetios castra, movisse et Considium timore perterritum quod non vidisset pro
                viso sibi renuntiavisse. Eo die quo consuerat intervallo hostes sequitur et milia
                passuum tria ab eorum castris castra ponit.</p>
        </div>
    </div>
    <div id="chapter23">
        <div id="section1">
            <p>Postridie eius diei, quod omnino biduum supererat, cum exercitui frumentum metiri
                oporteret, et quod a Bibracte, oppido Haeduorum longe maximo et copiosissimo, non
                amplius milibus passuum XVIII aberat, rei frumentariae prospiciendum existimavit;
                [itaque] iter ab Helvetiis avertit ac Bibracte ire contendit.</p>
        </div>
        <div id="section2">
            <p>Ea res per fugitivos L. Aemilii, decurionis equitum Gallorum, hostibus
                nuntiatur.</p>
        </div>
        <div id="section3">
            <p>Helvetii, seu quod timore perterritos Romanos discedere a se existimarent, eo
                magis quod pridie superioribus locis occupatis proelium non commisissent, sive eo
                quod re frumentaria intercludi posse confiderent, commutato consilio atque itinere
                converso nostros a novissimo agmine insequi ac lacessere coeperunt.</p>
        </div>
    </div>
    <div id="chapter24">
        <div id="section1">
            <p>Postquam id animum advertit, copias suas Caesar in proximum collem subduxit
                equitatumque, qui sustineret hostium petum, misit.</p>
        </div>
        <div id="section2">
            <p>Ipse interim in colle medio triplicem aciem instruxit legionum quattuor
                veteranarum; in summo iugo duas legiones quas in Gallia citeriore proxime
                conscripserat et omnia auxilia conlocavit,</p>
        </div>
        <div id="section3">
            <p>ita ut supra se totum montem hominibus compleret; impedimenta sarcinasque in unum
                locum conferri et eum ab iis qui in superiore acie constiterant muniri iussit.</p>
        </div>
        <div id="section4">
            <p>Helvetii cum omnibus suis carris secuti impedimenta in unum locum contulerunt;
                ipsi confertissima acie, reiecto nostro equitatu, phalange facta sub primam
                nostram aciem successerunt.</p>
        </div>
    </div>
    <div id="chapter25">
        <div id="section1">
            <p>Caesar primum suo, deinde omnium ex conspectu remotis equis, ut aequato omnium
                periculo spem fugae tolleret, cohortatus suos proelium commisit.</p>
        </div>
        <div id="section2">
            <p>Milites loco superiore pilis missis facile hostium phalangem perfregerunt. Ea
                disiecta gladiis destrictis in eos impetum fecerunt.</p>
        </div>
        <div id="section3">
            <p>Gallis magno ad pugnam erat impedimento quod pluribus eorum scutis uno ictu
                pilorum transfixis et conligatis, cum ferrum se inflexisset, neque evellere neque
                sinistra impedita satis commode pugnare poterant,</p>
        </div>
        <div id="section4">
            <p>multi ut diu iactato bracchio praeoptarent scutum manu emittere et nudo corpore
                pugnare.</p>
        </div>
        <div id="section5">
            <p>Tandem vulneribus defessi et pedem referre et, quod mons suberit circiter mille
                passuum [spatio], eo se recipere coeperunt.</p>
        </div>
        <div id="section6">
            <p>Capto monte et succedentibus nostris, Boi et Tulingi, qui hominum milibus circiter
                XV agmen hostium claudebant et novissimis praesidio erant, ex itinere nostros
                [ab] latere aperto adgressi circumvenire, et id conspicati Helvetii,
                qui in montem sese receperant, rursus instare et proelium redintegrare
                coeperunt.</p>
        </div>
        <div id="section7">
            <p>Romani [conversa] signa bipertito intulerunt: prima et secunda acies, ut victis ac
                submotis resisteret, tertia, ut venientes sustineret.</p>
        </div>
    </div>
    <div id="chapter26">
        <div id="section1">
            <p>Ita ancipiti proelio diu atque acriter pugnatum est. Diutius cum sustinere
                nostrorum impetus non possent, alteri se, ut coeperant, in montem receperunt,
                alteri ad impedimenta et carros suos se contulerunt.</p>
        </div>
        <div id="section2">
            <p>Nam hoc toto proelio, cum ab hora septima ad vesperum pugnatum sit, aversum hostem
                videre nemo potuit.</p>
        </div>
        <div id="section3">
            <p>Ad multam noctem etiam ad impedimenta pugnatum est, propterea quod pro vallo
                carros obiecerunt et e loco superiore in nostros venientes tela coiciebant et non
                nulli inter carros rotasque mataras ac tragulas subiciebant nostrosque
                vulnerabant.</p>
        </div>
        <div id="section4">
            <p>Diu cum esset pugnatum, impedimentis castrisque nostri potiti sunt. Ibi
                Orgetorigis filia atque unus e filiis captus est.</p>
        </div>
        <div id="section5">
            <p>Ex eo proelio circiter hominum milia CXXX superfuerunt eaque tota nocte
                continenter ierunt [nullam partem noctis itinere intermisso]; in fines Lingonum
                die quarto pervenerunt, cum et propter vulnera militum et propter sepulturam
                occisorum nostri [triduum morati] eos sequi non potuissent.</p>
        </div>
        <div id="section6">
            <p>Caesar ad Lingonas litteras nuntiosque misit, ne eos frumento neve alia re
                iuvarent: qui si iuvissent, se eodem loco quo Helvetios habiturum. Ipse triduo
                intermisso cum omnibus copiis eos sequi coepit.</p>
        </div>
    </div>
    <div id="chapter27">
        <div id="section1">
            <p>Helvetii omnium rerum inopia adducti legatos de deditione ad eum miserunt.</p>
        </div>
        <div id="section2">
            <p>Qui cum eum in itinere convenissent seque ad pedes proiecissent suppliciterque
                locuti flentes pacem petissent, atque eos in eo loco quo tum essent suum adventum
                expectare iussisset, paruerunt.</p>
        </div>
        <div id="section3">
            <p>Eo postquam Caesar pervenit, obsides, arma, servos qui ad eos perfugissent,
                poposcit.</p>
        </div>
        <div id="section4">
            <p>Dum ea conquiruntur et conferuntur, [nocte intermissa] circiter hominum milia VI
                eius pagi qui Verbigenus appellatur, sive timore perterriti, ne armis traditis
                supplicio adficerentur, sive spe salutis inducti, quod in tanta multitudine
                dediticiorum suam fugam aut occultari aut omnino ignorari posse existimarent,
                prima nocte e castris Helvetiorum egressi ad Rhenum finesque Germanorum
                contenderunt.</p>
        </div>
    </div>
    <div id="chapter28">
        <div id="section1">
            <p>Quod ubi Caesar resciit, quorum per fines ierant his uti conquirerent et
                reducerent, si sibi purgati esse vellent, imperavit; reductos in hostium numero
                habuit;</p>
        </div>
        <div id="section2">
            <p>reliquos omnes obsidibus, armis, perfugis traditis in deditionem accepit.</p>
        </div>
        <div id="section3">
            <p>Helvetios, Tulingos, Latobrigos in fines suos, unde erant profecti, reverti
                iussit, et, quod omnibus frugibus amissis domi nihil erat quo famem tolerarent,
                Allobrogibus imperavit ut iis frumenti copiam facerent; ipsos oppida vicosque,
                quos incenderant, restituere iussit. Id ea maxime ratione fecit, quod noluit eum
                locum unde Helvetii discesserant vacare, ne propter bonitatem agrorum Germani, qui
                trans Rhenum incolunt, [ex] suis finibus in Helvetiorum fines transirent
                et finitimi Galliae provinciae Allobrogibusque essent.</p>
        </div>
        <div id="section4">
            <p>Boios petentibus Haeduis, quod egregia virtute erant cogniti, ut in finibus suis
                conlocarent, concessit; quibus illi agros dederunt quosque postea in parem iuris
                libertatisque condicionem atque ipsi erant receperunt.</p>
        </div>
    </div>
    <div id="chapter29">
        <div id="section1">
            <p>In castris Helvetiorum tabulae repertae sunt litteris Graecis confectae et ad
                Caesarem relatae, quibus in tabulis nominatim ratio confecta erat, qui numerus
                domo exisset eorum qui arma ferre possent, et item separatim, [quot]
                pueri, senes mulieresque.</p>
        </div>
        <div id="section2">
            <p>[Quarum omnium rerum] summa erat capitum Helvetiorum milium CCLXIII, Tulingorum
                milium XXXVI, Latobrigorum XIIII, Rauracorum XXIII, Boiorum XXXII; ex his qui arma
                ferre possent ad milia nonaginta duo.</p>
        </div>
        <div id="section3">
            <p>Summa omnium fuerunt ad milia CCCLXVIII. Eorum qui domum redierunt censu habito,
                ut Caesar imperaverat, repertus est numerus milium C et X.</p>
        </div>
    </div>
    <div id="chapter30">
        <div id="section1">
            <p>Bello Helvetiorum confecto totius fere Galliae legati, principes civitatum, ad
                Caesarem gratulatum convenerunt:</p>
        </div>
        <div id="section2">
            <p>intellegere sese, tametsi pro veteribus Helvetiorum iniuriis populi Romani ab his
                poenas bello repetisset, tamen eam rem non minus ex usu [terrae] Galliae quam
                populi Romani accidisse,</p>
        </div>
        <div id="section3">
            <p>propterea quod eo consilio florentissimis rebus domos suas Helvetii reliquissent
                uti toti Galliae bellum inferrent imperioque potirentur, locumque domicilio ex
                magna copia deligerent quem ex omni Gallia oportunissimum ac fructuosissimum
                iudicassent, reliquasque civitates stipendiarias haberent.</p>
        </div>
        <div id="section4">
            <p>Petierunt uti sibi concilium totius Galliae in diem certam indicere idque Caesaris
                facere voluntate liceret: sese habere quasdam res quas ex communi consensu ab eo
                petere vellent.</p>
        </div>
        <div id="section5">
            <p>Ea re permissa diem concilio constituerunt et iure iurando ne quis enuntiaret,
                nisi quibus communi consilio mandatum esset, inter se sanxerunt.</p>
        </div>
    </div>
    <div id="chapter31">
        <div id="section1">
            <p>Eo concilio dimisso, idem princeps civitatum qui ante fuerant ad Caesarem
                reverterunt petieruntque uti sibi secreto in occulto de sua omniumque salute cum
                eo agere liceret.</p>
        </div>
        <div id="section2">
            <p>Ea re impetrata sese omnes flentes Caesari ad pedes proiecerunt: non minus se id
                contendere et laborare ne ea quae dixissent enuntiarentur quam uti ea quae vellent
                impetrarent, propterea quod, si enuntiatum esset, summum in cruciatum se venturos
                viderent.</p>
        </div>
        <div id="section3">
            <p>Locutus est pro his Diviciacus Haeduus: Galliae totius factiones esse duas; harum
                alterius principatum tenere Haeduos, alterius Arvernos.</p>
        </div>
        <div id="section4">
            <p>Hi cum tantopere de potentatu inter se multos annos contenderent, factum esse uti
                ab Arvernis Sequanisque Germani mercede arcesserentur.</p>
        </div>
        <div id="section5">
            <p>Horum primo circiter milia XV Rhenum transisse; postea quam agros et cultum et
                copias Gallorum homines feri ac barbari adamassent, traductos plures; nunc esse in
                Gallia ad C et XX milium numerum.</p>
        </div>
        <div id="section6">
            <p>Cum his Haeduos eorumque clientes semel atque iterum armis contendisse; magnam
                calamitatem pulsos accepisse, omnem nobilitatem, omnem senatum, omnem equitatum
                amisisse.</p>
        </div>
        <div id="section7">
            <p>Quibus proeliis calamitatibusque fractos, qui et sua virtute et populi Romani
                hospitio atque amicitia plurimum ante in Gallia potuissent, coactos esse Sequanis
                obsides dare nobilissimos civitatis et iure iurando civitatem obstringere sese
                neque obsides repetituros neque auxilium a populo Romano imploraturos neque
                recusaturos quo minus perpetuo sub illorum dicione atque imperio essent.</p>
        </div>
        <div id="section8">
            <p>Unum se esse ex omni civitate Haeduorum qui adduci non potuerit ut iuraret aut
                liberos suos obsides daret.</p>
        </div>
        <div id="section9">
            <p>Ob eam rem se ex civitate profugisse et Romam ad senatum venisse auxilium
                postulatum, quod solus neque iure iurando neque obsidibus teneretur.</p>
        </div>
        <div id="section10">
            <p>Sed peius victoribus Sequanis quam Haeduis victis accidisse, propterea quod
                Ariovistus, rex Germanorum, in eorum finibus consedisset tertiamque partem agri
                Sequani, qui esset optimus totius Galliae, occupavisset et nunc de altera parte
                tertia Sequanos decedere iuberet, propterea quod paucis mensibus ante Harudum
                milia hominum XXIIII ad eum venissent, quibus locus ac sedes pararentur.</p>
        </div>
        <div id="section11">
            <p>Futurum esse paucis annis uti omnes ex Galliae finibus pellerentur atque omnes
                Germani Rhenum transirent; neque enim conferendum esse Gallicum cum Germanorum
                agro neque hanc consuetudinem victus cum illa comparandam.</p>
        </div>
        <div id="section12">
            <p>Ariovistum autem, ut semel Gallorum copias proelio vicerit, quod proelium factum
                sit ad Magetobrigam, superbe et crudeliter imperare, obsides nobilissimi cuiusque
                liberos poscere et in eos omnia exempla cruciatusque edere, si qua res non ad
                nutum aut ad voluntatem eius facta sit.</p>
        </div>
        <div id="section13">
            <p>Hominem esse barbarum, iracundum, temerarium: non posse eius imperia, diutius
                sustineri.</p>
        </div>
        <div id="section14">
            <p>Nisi quid in Caesare populoque Romano sit auxilii, omnibus Gallis idem esse
                faciendum quod Helvetii fecerint, ut domo emigrent, aliud domicilium, alias sedes,
                remotas a Germanis, petant fortunamque, quaecumque accidat, experiantur. Haec si
                enuntiata Ariovisto sint, non dubitare quin de omnibus obsidibus qui apud eum sint
                gravissimum supplicium sumat.</p>
        </div>
        <div id="section15">
            <p>Caesarem vel auctoritate sua atque exercitus vel recenti victoria vel nomine
                populi Romani deterrere posse ne maior multitudo Germanorum Rhenum traducatur,
                Galliamque omnem ab Ariovisti iniuria posse defendere.</p>
        </div>
    </div>
    <div id="chapter32">
        <div id="section1">
            <p>Hac oratione ab Diviciaco habita omnes qui aderant magno fletu auxilium a Caesare
                petere coeperunt.</p>
        </div>
        <div id="section2">
            <p>Animadvertit Caesar unos ex omnibus Sequanos nihil earum rerum facere quas ceteri
                facerent sed tristes capite demisso terram intueri. Eius rei quae causa esset
                miratus ex ipsis quaesiit.</p>
        </div>
        <div id="section3">
            <p>Nihil Sequani respondere, sed in eadem tristitia taciti permanere. Cum ab his
                saepius quaereret neque ullam omnino vocem exprimere posset, idem Diviacus Haeduus
                respondit:</p>
        </div>
        <div id="section4">
            <p>hoc esse miseriorem et graviorem fortunam Sequanorum quam reliquorum, quod soli ne
                in occulto quidem queri neque auxilium implorare auderent absentisque Ariovisti
                crudelitatem,</p>
        </div>
        <div id="section5">
            <p>velut si cora adesset, horrerent, propterea quod reliquis tamen fugae facultas
                daretur, Sequanis vero, qui intra fines suos Ariovistum recepissent, quorum oppida
                omnia in potestate eius essent, omnes cruciatus essent perferendi.</p>
        </div>
    </div>
    <div id="chapter33">
        <div id="section1">
            <p>His rebus cognitis Caesar Gallorum animos verbis confirmavit pollicitusque est
                sibi eam rem curae futuram; magnam se habere spem et beneficio suo et auctoritate
                adductum Ariovistum finem iniuriis facturum. Hac oratione habita, concilium
                dimisit.</p>
        </div>
        <div id="section2">
            <p>Et secundum ea multae res eum hortabantur quare sibi eam rem cogitandam et
                suscipiendam putaret, in primis quod Haeduos, fratres consanguineosque saepe
                numero a senatu appellatos, in servitute atque [in] dicione videbat Germanorum
                teneri eorumque obsides esse apud Ariovistum ac Sequanos intellegebat; quod in
                tanto imperio populi Romani turpissimum sibi et rei publicae esse
                arbitrabatur.</p>
        </div>
        <div id="section3">
            <p>Paulatim autem Germanos consuescere Rhenum transire et in Galliam magnam eorum
                multitudinem venire populo Romano periculosum videbat, neque sibi homines feros ac
                barbaros temperaturos existimabat quin, cum omnem Galliam occupavissent, ut ante
                Cimbri Teutonique fecissent, in provinciam exirent atque inde in Italiam
                contenderent [, praesertim cum Sequanos a provincia nostra Rhodanus divideret];
                quibus rebus quam maturrime occurrendum putabat.</p>
        </div>
        <div id="section4">
            <p>Ipse autem Ariovistus tantos sibi spiritus, tantam arrogantiam sumpserat, ut
                ferendus non videretur.</p>
        </div>
    </div>
    <div id="chapter34">
        <div id="section1">
            <p>Quam ob rem placuit ei ut ad Ariovistum legatos mitteret, qui ab eo postularent
                uti aliquem locum medium utrisque conloquio deligeret: velle sese de re publica et
                summis utriusque rebus cum eo agere.</p>
        </div>
        <div id="section2">
            <p>Ei legationi Ariovistus respondit: si quid ipsi a Caesare opus esset, sese ad eum
                venturum fuisse; si quid ille se velit, illum ad se venire oportere.</p>
        </div>
        <div id="section3">
            <p>Praeterea se neque sine exercitu in eas partes Galliae venire audere quas Caesar
                possideret, neque exercitum sine magno commeatu atque molimento in unum locum
                contrahere posse.</p>
        </div>
        <div id="section4">
            <p>Sibi autem mirum videri quid in sua Gallia, quam bello vicisset, aut Caesari aut
                omnino populo Romano negotii esset.</p>
        </div>
    </div>
    <div id="chapter35">
        <div id="section1">
            <p>His responsis ad Caesarem relatis, iterum ad eum Caesar legatos cum his mandatis
                mittit:</p>
        </div>
        <div id="section2">
            <p>quoniam tanto suo populique Romani beneficio adfectus, cum in consulatu suo rex
                atque amicus a senatu appellatus esset, hanc sibi populoque Romano gratiam
                referret ut in conloquium venire invitatus gravaretur neque de communi re dicendum
                sibi et cognoscendum putaret, haec esse quae ab eo postularet:</p>
        </div>
        <div id="section3">
            <p>primum ne quam multitudinem hominum amplius trans Rhenum in Galliam traduceret;
                deinde obsides quos haberet ab Haeduis redderet Sequanisque permitteret ut quos
                illi haberent voluntate eius reddere illis liceret; neve Haeduos iniuria
                lacesseret neve his sociisque eorum bellum inferret.</p>
        </div>
        <div id="section4">
            <p>Si [id] ita fecisset, sibi populoque Romano perpetuam gratiam atque amicitiam cum
                eo futuram; si non impetraret, sese, quoniam M. Messala, M. Pisone consulibus
                senatus censuisset uti quicumque Galliam provinciam obtineret, quod commodo rei
                publicae facere posset, Haeduos ceterosque amicos populi Romani defenderet, se
                Haeduorum iniurias non neglecturum.</p>
        </div>
    </div>
    <div id="chapter36">
        <div id="section1">
            <p>Ad haec Ariovistus respondit: ius esse belli ut qui vicissent iis quos vicissent
                quem ad modum vellent imperarent. Item populum Romanum victis non ad alterius
                praescriptum, sed ad suum arbitrium imperare consuesse.</p>
        </div>
        <div id="section2">
            <p>Si ipse populo Romano non praescriberet quem ad modum suo iure uteretur, non
                oportere se a populo Romano in suo iure impediri.</p>
        </div>
        <div id="section3">
            <p>Haeduos sibi, quoniam belli fortunam temptassent et armis congressi ac superati
                essent, stipendiarios esse factos.</p>
        </div>
        <div id="section4">
            <p>Magnam Caesarem iniuriam facere, qui suo adventu vectigalia sibi deteriora
                faceret.</p>
        </div>
        <div id="section5">
            <p>Haeduis se obsides redditurum non esse neque his neque eorum sociis iniuria bellum
                inlaturum, si in eo manerent quod convenisset stipendiumque quotannis penderent;
                si id non fecissent, longe iis fraternum nomen populi Romani afuturum.</p>
        </div>
        <div id="section6">
            <p>Quod sibi Caesar denuntiaret se Haeduorum iniurias non neglecturum, neminem secum
                sine sua pernicie contendisse.</p>
        </div>
        <div id="section7">
            <p>Cum vellet, congrederetur: intellecturum quid invicti Germani, exercitatissimi in
                armis, qui inter annos XIIII tectum non subissent, virtute possent.</p>
        </div>
    </div>
    <div id="chapter37">
        <div id="section1">
            <p>Haec eodem tempore Caesari mandata referebantur et legati ab Haeduis et a Treveris
                veniebant:</p>
        </div>
        <div id="section2">
            <p>Haedui questum quod Harudes, qui nuper in Galliam transportati essent, fines eorum
                popularentur: sese ne obsidibus quidem datis pacem Ariovisti redimere
                potuisse;</p>
        </div>
        <div id="section3">
            <p>Treveri autem, pagos centum Sueborum ad ripas Rheni consedisse, qui Rhenum
                transire conarentur; his praeesse Nasuam et Cimberium fratres. Quibus rebus Caesar
                vehementer commotus maturandum sibi existimavit, ne, si nova manus Sueborum cum
                veteribus copiis Ariovisti sese coniunxisset, minus facile resisti posset.</p>
        </div>
        <div id="section4">
            <p>Itaque re frumentaria quam celerrime potuit comparata magnis itineribus ad
                Ariovistum contendit.</p>
        </div>
    </div>
    <div id="chapter38">
        <div id="section1">
            <p>Cum tridui viam processisset, nuntiatum est ei Ariovistum cum suis omnibus copiis
                ad occupandum Vesontionem, quod est oppidum maximum Sequanorum, contendere
                [triduique viam a suis finibus processisse]. Id ne accideret, magnopere sibi
                praecavendum Caesar existimabat. Namque omnium rerum quae ad bellum usui erant
                summa erat in eo oppido facultas,</p>
        </div>
        <div id="section2">
            <p>idque natura loci sic muniebatur ut magnam ad ducendum bellum daret facultatem,
                propterea quod flumen [alduas] Dubis ut circino circumductum paene totum oppidum
                cingit,</p>
        </div>
        <div id="section3">
            <p>reliquum spatium, quod est non amplius pedum MDC, qua flumen intermittit, mons
                continet magna altitudine, ita ut radices eius montis ex utraque parte ripae
                fluminis contingant,</p>
        </div>
        <div id="section4">
            <p>hunc murus circumdatus arcem efficit et cum oppido coniungit.</p>
        </div>
        <div id="section5">
            <p>Huc Caesar magnis nocturnis diurnisque itineribus contendit occupatoque oppido ibi
                praesidium conlocat.</p>
        </div>
    </div>
    <div id="chapter39">
        <div id="section1">
            <p>Dum paucos dies ad Vesontionem rei frumentariae commeatusque causa moratur, ex
                percontatione nostrorum vocibusque Gallorum ac mercatorum, qui ingenti magnitudine
                corporum Germanos, incredibili virtute atque exercitatione in armis esse
                praedicabant (saepe numero sese cum his congressos ne vultum quidem atque aciem
                oculorum dicebant ferre potuisse), tantus subito timor omnem exercitum occupavit
                ut non mediocriter omnium mentes animosque perturbaret.</p>
        </div>
        <div id="section2">
            <p>Hic primum ortus est a tribunis militum, praefectis, reliquisque qui ex urbe
                amicitiae causa Caesarem secuti non magnum in re militari usum habebant:</p>
        </div>
        <div id="section3">
            <p>quorum alius alia causa inlata, quam sibi ad proficiscendum necessariam esse
                diceret, petebat ut eius voluntate discedere liceret; non nulli pudore adducti, ut
                timoris suspicionem vitarent, remanebant.</p>
        </div>
        <div id="section4">
            <p>Hi neque vultum fingere neque interdum lacrimas tenere poterant: abditi in
                tabernaculis aut suum fatum querebantur aut cum familiaribus suis commune
                periculum miserabantur. Vulgo totis castris testamenta obsignabantur.</p>
        </div>
        <div id="section5">
            <p>Horum vocibus ac timore paulatim etiam ii qui magnum in castris usum habebant,
                milites centurionesque quique equitatui praeerant, perturbabantur.</p>
        </div>
        <div id="section6">
            <p>Qui se ex his minus timidos existimari volebant, non se hostem vereri, sed
                angustias itineris et magnitudinem silvarum quae intercederent inter ipsos atque
                Ariovistum, aut rem frumentariam, ut satis commode supportari posset, timere
                dicebant.</p>
        </div>
        <div id="section7">
            <p>Non nulli etiam Caesari nuntiabant, cum castra moveri ac signa ferri iussisset,
                non fore dicto audientes milites neque propter timorem signa laturos.</p>
        </div>
    </div>
    <div id="chapter40">
        <div id="section1">
            <p>Haec cum animadvertisset, convocato consilio omniumque ordinum ad id consilium
                adhibitis centurionibus, vehementer eos incusavit: primum, quod aut quam in partem
                aut quo consilio ducerentur sibi quaerendum aut cogitandum putarent.</p>
        </div>
        <div id="section2">
            <p>Ariovistum se consule cupidissime populi Romani amicitiam adpetisse; cur hunc tam
                temere quisquam ab officio discessurum iudicaret?</p>
        </div>
        <div id="section3">
            <p>Sibi quidem persuaderi cognitis suis postulatis atque aequitate condicionum
                perspecta eum neque suam neque populi Romani gratiam repudiaturum.</p>
        </div>
        <div id="section4">
            <p>Quod si furore atque amentia impulsum bellum intulisset, quid tandem vererentur?
                Aut cur de sua virtute aut de ipsius diligentia desperarent?</p>
        </div>
        <div id="section5">
            <p>Factum eius hostis periculum patrum nostrorum memoria Cimbris et Teutonis a C.
                Mario pulsis [cum non minorem laudem exercitus quam ipse imperator meritus
                videbatur]; factum etiam nuper in Italia servili tumultu, quos tamen aliquid usus
                ac disciplina, quam a nobis accepissent, sublevarint.</p>
        </div>
        <div id="section6">
            <p>Ex quo iudicari posse quantum haberet in se boni constantia, propterea quod quos
                aliquam diu inermes sine causa timuissent hos postea armatos ac victores
                superassent.</p>
        </div>
        <div id="section7">
            <p>Denique hos esse eosdem Germanos quibuscum saepe numero Helvetii congressi non
                solum in suis sed etiam in illorum finibus plerumque superarint, qui tamen pares
                esse nostro exercitui non potuerint.</p>
        </div>
        <div id="section8">
            <p>Si quos adversum proelium et fuga Gallorum commoveret, hos, si quaererent,
                reperire posse diuturnitate belli defatigatis Gallis Ariovistum, cum multos menses
                castris se ac paludibus tenuisset neque sui potestatem fecisset, desperantes iam
                de pugna et dispersos subito adortum magis ratione et consilio quam virtute
                vicisse.</p>
        </div>
        <div id="section9">
            <p>Cui rationi contra homines barbaros atque imperitos locus fuisset, hac ne ipsum
                quidem sperare nostros exercitus capi posse.</p>
        </div>
        <div id="section10">
            <p>Qui suum timorem in rei frumentariae simulationem angustiasque itineris
                conferrent, facere arroganter, cum aut de officio imperatoris desperare aut
                praescribere viderentur.</p>
        </div>
        <div id="section11">
            <p>Haec sibi esse curae; frumentum Sequanos, Leucos, Lingones subministrare, iamque
                esse in agris frumenta matura; de itinere ipsos brevi tempore iudicaturos.</p>
        </div>
        <div id="section12">
            <p>Quod non fore dicto audientes neque signa laturi dicantur, nihil se ea re
                commoveri: scire enim, quibuscumque exercitus dicto audiens non fuerit, aut male
                re gesta fortunam defuisse aut aliquo facinore comperto avaritiam esse
                convictam.</p>
        </div>
        <div id="section13">
            <p>Suam innocentiam perpetua vita, felicitatem Helvetiorum bello esse perspectam.</p>
        </div>
        <div id="section14">
            <p>Itaque se quod in longiorem diem conlaturus fuisset repraesentaturum et proxima
                nocte de quarta, vigilia castra moturum, ut quam primum intellegere posset utrum
                apud eos pudor atque officium an timor plus valeret.</p>
        </div>
        <div id="section15">
            <p>Quod si praeterea nemo sequatur, tamen se cum sola decima legione iturum, de qua
                non dubitet, sibique eam praetoriam cohortem futuram. Huic legioni Caesar et
                indulserat praecipue et propter virtutem confidebat maxime.</p>
        </div>
    </div>
    <div id="chapter41">
        <div id="section1">
            <p>Hac oratione habita mirum in modum conversae sunt omnium mentes summaque alacritas
                et cupiditas belli gerendi innata est,</p>
        </div>
        <div id="section2">
            <p>princepsque X. legio per tribunos militum ei gratias egit quod de se optimum
                iudicium fecisset, seque esse ad bellum gerendum paratissimam confirmavit.</p>
        </div>
        <div id="section3">
            <p>Deinde reliquae legiones cum tribunis militum et primorum ordinum centurionibus
                egerunt uti Caesari satis facerent: se neque umquam dubitasse neque timuisse neque
                de summa belli suum iudicium sed imperatoris esse existimavisse.</p>
        </div>
        <div id="section4">
            <p>Eorum satisfactione accepta et itinere exquisito per Diviciacum, quod ex Gallis ei
                maximam fidem habebat, ut milium amplius quinquaginta circuitu locis apertis
                exercitum duceret, de quarta vigilia, ut dixerat, profectus est.</p>
        </div>
        <div id="section5">
            <p>Septimo die, cum iter non intermitteret, ab exploratoribus certior factus est
                Ariovisti copias a nostris milia passuum IIII et XX abesse.</p>
        </div>
    </div>
    <div id="chapter42">
        <div id="section1">
            <p>Cognito Caesaris adventu Ariovistus legatos ad eum mittit: quod antea de conloquio
                postulasset, id per se fieri licere, quoniam propius accessisset seque id sine
                periculo facere posse existimaret.</p>
        </div>
        <div id="section2">
            <p>Non respuit condicionem Caesar iamque eum ad sanitatem reverti arbitrabatur, cum
                id quod antea petenti denegasset ultro polliceretur,</p>
        </div>
        <div id="section3">
            <p>magnamque in spem veniebat pro suis tantis populique Romani in eum beneficiis
                cognitis suis postulatis fore uti pertinacia desisteret.</p>
        </div>
        <div id="section4">
            <p>Dies conloquio dictus est ex eo die quintus.</p>
        </div>
        <div id="section5">
            <p>Interim saepe cum legati ultro citroque inter eos mitterentur, Ariovistus
                postulavit ne quem peditem ad conloquium Caesar adduceret: vereri se ne per
                insidias ab eo circumveniretur; uterque cum equitatu veniret: alia ratione sese
                non esse venturum.</p>
        </div>
        <div id="section6">
            <p>Caesar, quod neque conloquium interposita causa tolli volebat neque salutem suam
                Gallorum equitatui committere audebat, commodissimum esse statuit omnibus equis
                Gallis equitibus detractis eo legionarios milites legionis X., cui quam maxime
                confidebat, imponere, ut praesidium quam amicissimum, si quid opus facto esset,
                haberet.</p>
        </div>
        <div id="section7">
            <p>Quod cum fieret, non inridicule quidam ex militibus X. legionis dixit: plus quam
                pollicitus esset Caesarem facere; pollicitum se in cohortis praetoriae loco X.
                legionem habiturum ad equum rescribere.</p>
        </div>
    </div>
    <div id="chapter43">
        <div id="section1">
            <p>Planities erat magna et in ea tumulus terrenus satis grandis. Hic locus aequum
                fere spatium a castris Ariovisti et Caesaris aberat. Eo, ut erat dictum, ad
                conloquium venerunt.</p>
        </div>
        <div id="section2">
            <p>Legionem Caesar, quam equis devexerat, passibus CC ab eo tumulo constituit. Item
                equites Ariovisti pari intervallo constiterunt.</p>
        </div>
        <div id="section3">
            <p>Ariovistus ex equis ut conloquerentur et praeter se denos ad conloquium adducerent
                postulavit.</p>
        </div>
        <div id="section4">
            <p>Ubi eo ventum est, Caesar initio orationis sua senatusque in eum beneficia
                commemoravit, quod rex appellatus esset a senatu, quod amicus, quod munera
                amplissime missa; quam rem et paucis contigisse et pro magnis hominum officiis
                consuesse tribui docebat;</p>
        </div>
        <div id="section5">
            <p>illum, cum neque aditum neque causam postulandi iustam haberet, beneficio ac
                liberalitate sua ac senatus ea praemia consecutum.</p>
        </div>
        <div id="section6">
            <p>Docebat etiam quam veteres quamque iustae causae necessitudinis ipsis cum Haeduis
                intercederent,</p>
        </div>
        <div id="section7">
            <p>quae senatus consulta quotiens quamque honorifica in eos facta essent, ut omni
                tempore totius Galliae principatum Haedui tenuissent, prius etiam quam nostram
                amicitiam adpetissent.</p>
        </div>
        <div id="section8">
            <p>Populi Romani hanc esse consuetudinem, ut socios atque amicos non modo sui nihil
                deperdere, sed gratia, dignitate, honore auctiores velit esse; quod vero ad
                amicitiam populi Romani attulissent, id iis eripi quis pati posset?</p>
        </div>
        <div id="section9">
            <p>Postulavit deinde eadem quae legatis in mandatis dederat: ne aut Haeduis aut eorum
                sociis bellum inferret, obsides redderet, si nullam partem Germanorum domum
                remittere posset, at ne quos amplius Rhenum transire pateretur.</p>
        </div>
    </div>
    <div id="chapter44">
        <div id="section1">
            <p>Ariovistus ad postulata Caesaris pauca respondit, de suis virtutibus multa
                praedicavit:</p>
        </div>
        <div id="section2">
            <p>transisse Rhenum sese non sua sponte, sed rogatum et arcessitum a Gallis; non sine
                magna spe magnisque praemiis domum propinquosque reliquisse; sedes habere in
                Gallia ab ipsis concessas, obsides ipsorum voluntate datos; stipendium capere iure
                belli, quod victores victis imponere consuerint.</p>
        </div>
        <div id="section3">
            <p>Non sese Gallis sed Gallos sibi bellum intulisse: omnes Galliae civitates ad se
                oppugnandum venisse ac contra se castra habuisse; eas omnes copias a se uno
                proelio pulsas ac superatas esse.</p>
        </div>
        <div id="section4">
            <p>Si iterum experiri velint, se iterum paratum esse decertare; si pace uti velint,
                iniquum esse de stipendio recusare, quod sua voluntate ad id tempus
                pependerint.</p>
        </div>
        <div id="section5">
            <p>Amicitiam populi Romani sibi ornamento et praesidio, non detrimento esse oportere,
                atque se hac spe petisse. Si per populum Romanum stipendium remittatur et
                dediticii subtrahantur, non minus libenter sese recusaturum populi Romani
                amicitiam quam adpetierit.</p>
        </div>
        <div id="section6">
            <p>Quod multitudinem Germanorum in Galliam traducat, id se sui muniendi, non Galliae
                oppugnandae causa facere; eius rei testimonium esse quod nisi rogatus non venerit
                et quod bellum non intulerit sed defenderit.</p>
        </div>
        <div id="section7">
            <p>Se prius in Galliam venisse quam populum Romanum. Numquam ante hoc tempus
                exercitum populi Romani Galliae provinciae finibus egressum.</p>
        </div>
        <div id="section8">
            <p>Quid sibi vellet? Cur in suas possessiones veniret? Provinciam suam hanc esse
                Galliam, sicut illam nostram. Ut ipsi concedi non oporteret, si in nostros fines
                impetum faceret, sic item nos esse iniquos, quod in suo iure se
                interpellaremus.</p>
        </div>
        <div id="section9">
            <p>Quod fratres a senatu Haeduos appellatos diceret, non se tam barbarum neque tam
                imperitum esse rerum ut non sciret neque bello Allobrogum proximo Haeduos Romanis
                auxilium tulisse neque ipsos in iis contentionibus quas Haedui secum et cum
                Sequanis habuissent auxilio populi Romani usos esse.</p>
        </div>
        <div id="section10">
            <p>Debere se suspicari simulata Caesarem amicitia, quod exercitum in Gallia habeat,
                sui opprimendi causa habere.</p>
        </div>
        <div id="section11">
            <p>Qui nisi decedat atque exercitum deducat ex his regionibus, sese illum non pro
                amico sed pro hoste habiturum.</p>
        </div>
        <div id="section12">
            <p>Quod si eum interfecerit, multis sese nobilibus principibusque populi Romani
                gratum esse facturum (id se ab ipsis per eorum nuntios compertum habere), quorum
                omnium gratiam atque amicitiam eius morte redimere posset.</p>
        </div>
        <div id="section13">
            <p>Quod si decessisset et liberam possessionem Galliae sibi tradidisset, magno se
                illum praemio remuneraturum et quaecumque bella geri vellet sine ullo eius labore
                et periculo confecturum.</p>
        </div>
    </div>
    <div id="chapter45">
        <div id="section1">
            <p>Multa a Caesare in eam sententiam dicta sunt quare negotio desistere non posset:
                neque suam neque populi Romani consuetudinem pati ut optime meritos socios
                desereret, neque se iudicare Galliam potius esse Ariovisti quam populi Romani.</p>
        </div>
        <div id="section2">
            <p>Bello superatos esse Arvernos et Rutenos a Q. Fabio Maximo, quibus populus Romanus
                ignovisset neque in provinciam redegisset neque stipendium posuisset.</p>
        </div>
        <div id="section3">
            <p>Quod si antiquissimum quodque tempus spectari oporteret, populi Romani iustissimum
                esse in Gallia imperium; si iudicium senatus observari oporteret, liberam debere
                esse Galliam, quam bello victam suis legibus uti voluisset.</p>
        </div>
    </div>
    <div id="chapter46">
        <div id="section1">
            <p>Dum haec in conloquio geruntur, Caesari nuntiatum est equites Ariovisti propius
                tumulum accedere et ad nostros adequitare, lapides telaque in nostros coicere.</p>
        </div>
        <div id="section2">
            <p>Caesar loquendi finem fecit seque ad suos recepit suisque imperavit ne quod omnino
                telum in hostes reicerent.</p>
        </div>
        <div id="section3">
            <p>Nam etsi sine ullo periculo legionis delectae cum equitatu proelium fore videbat,
                tamen committendum non putabat ut, pulsis hostibus, dici posset eos ab se per
                fidem in conloquio circumventos.</p>
        </div>
        <div id="section4">
            <p>Postea quam in vulgus militum elatum est qua arrogantia in conloquio Ariovistus
                usus omni Gallia Romanis interdixisset, impetumque in nostros eius equites
                fecissent, eaque res conloquium ut diremisset, multo maior alacritas studiumque
                pugnandi maius exercitui iniectum est.</p>
        </div>
    </div>
    <div id="chapter47">
        <div id="section1">
            <p>Biduo post Ariovistus ad Caesarem legatos misit: velle se de iis rebus quae inter
                eos egi coeptae neque perfectae essent agere cum eo: uti aut iterum conloquio diem
                constitueret aut, si id minus vellet, ex suis legatis aliquem ad se mitteret.</p>
        </div>
        <div id="section2">
            <p>Conloquendi Caesari causa visa non est, et eo magis quod pridie eius diei Germani
                retineri non potuerant quin tela in nostros coicerent.</p>
        </div>
        <div id="section3">
            <p>Legatum ex suis sese magno cum periculo ad eum missurum et hominibus feris
                obiecturum existimabat.</p>
        </div>
        <div id="section4">
            <p>Commodissimum visum est C. Valerium Procillum, C. Valerii Caburi filium, summa
                virtute et humanitate adulescentem, cuius pater a C. Valerio Flacco civitate
                donatus erat, et propter fidem et propter linguae Gallicae scientiam, qua multa
                iam Ariovistus longinqua consuetudine utebatur, et quod in eo peccandi Germanis
                causa non esset, ad eum mittere, et una M. Metium, qui hospitio Ariovisti
                utebatur.</p>
        </div>
        <div id="section5">
            <p>His mandavit quae diceret Ariovistus cognoscerent et ad se referrent. Quos cum
                apud se in castris Ariovistus conspexisset, exercitu suo praesente conclamavit:
                quid ad se venirent? an speculandi causa? Conantes dicere prohibuit et in catenas
                coniecit.</p>
        </div>
    </div>
    <div id="chapter48">
        <div id="section1">
            <p>Eodem die castra promovit et milibus passuum VI a Caesaris castris sub monte
                consedit.</p>
        </div>
        <div id="section2">
            <p>Postridie eius diei praeter castra Caesaris suas copias traduxit et milibus
                passuum duobus ultra eum castra fecit eo consilio uti frumento commeatuque qui ex
                Sequanis et Haeduis supportaretur Caesarem intercluderet.</p>
        </div>
        <div id="section3">
            <p>Ex eo die dies continuos V Caesar pro castris suas copias produxit et aciem
                instructam habuit, ut, si vellet Ariovistus proelio contendere, ei potestas non
                deesset.</p>
        </div>
        <div id="section4">
            <p>Ariovistus his omnibus diebus exercitum castris continuit, equestri proelio
                cotidie contendit. Genus hoc erat pugnae, quo se Germani exercuerant:</p>
        </div>
        <div id="section5">
            <p>equitum milia erant VI, totidem numero pedites velocissimi ac fortissimi, quos ex
                omni copia singuli singulos suae salutis causa delegerant:</p>
        </div>
        <div id="section6">
            <p>cum his in proeliis versabantur, ad eos se equites recipiebant; hi, si quid erat
                durius, concurrebant, si qui graviore vulnere accepto equo deciderat,
                circumsistebant;</p>
        </div>
        <div id="section7">
            <p>si quo erat longius prodeundum aut celerius recipiendum, tanta erat horum
                exercitatione celeritas ut iubis sublevati equorum cursum adaequarent.</p>
        </div>
    </div>
    <div id="chapter49">
        <div id="section1">
            <p>Ubi eum castris se tenere Caesar intellexit, ne diutius commeatu prohiberetur,
                ultra eum locum, quo in loco Germani consederant, circiter passus DC ab his,
                castris idoneum locum delegit acieque triplici instructa ad eum locum venit.</p>
        </div>
        <div id="section2">
            <p>Primam et secundam aciem in armis esse, tertiam castra munire iussit.</p>
        </div>
        <div id="section3">
            <p>[Hic locus ab hoste circiter passus DC, uti dictum est, aberat.] Eo circiter
                hominum XVI milia expedita cum omni equitatu Ariovistus misit, quae copiae nostros
                terrerent et munitione prohiberent.</p>
        </div>
        <div id="section4">
            <p>Nihilo setius Caesar, ut ante constituerat, duas acies hostem propulsare, tertiam
                opus perficere iussit. Munitis castris duas ibi legiones reliquit et partem
                auxiliorum, quattuor reliquas legiones in castra maiora reduxit.</p>
        </div>
    </div>
    <div id="chapter50">
        <div id="section1">
            <p>Proximo die instituto suo Caesar ex castris utrisque copias suas eduxit paulumque
                a maioribus castris progressus aciem instruxit hostibusque pugnandi potestatem
                fecit.</p>
        </div>
        <div id="section2">
            <p>Ubi ne tum quidem eos prodire intellexit, circiter meridiem exercitum in castra
                reduxit. Tum demum Ariovistus partem suarum copiarum, quae castra minora
                oppugnaret, misit. Acriter utrimque usque ad vesperum pugnatum est. Solis occasu
                suas copias Ariovistus multis et inlatis et acceptis vulneribus in castra
                reduxit.</p>
        </div>
        <div id="section3">
            <p>Cum ex captivis quaereret Caesar quam ob rem Ariovistus proelio non decertaret,
                hanc reperiebat causam, quod apud Germanos ea consuetudo esset ut matres familiae
                eorum sortibus et vaticinationibus declararent utrum proelium committi ex usu
                esset necne; eas ita dicere:</p>
        </div>
        <div id="section4">
            <p>non esse fas Germanos superare, si ante novam lunam proelio contendissent.</p>
        </div>
    </div>
    <div id="chapter51">
        <div id="section1">
            <p>Postridie eius diei Caesar praesidio utrisque castris quod satis esse visum est
                reliquit, alarios omnes in conspectu hostium pro castris minoribus constituit,
                quod minus multitudine militum legionariorum pro hostium numero valebat, ut ad
                speciem alariis uteretur; ipse triplici instructa acie usque ad castra hostium
                accessit.</p>
        </div>
        <div id="section2">
            <p>Tum demum necessario Germani suas copias castris eduxerunt generatimque
                constituerunt paribus intervallis, Harudes, Marcomanos, Tribocos, Vangiones,
                Nemetes, Sedusios, Suebos, omnemque aciem suam raedis et carris circumdederunt, ne
                qua spes in fuga relinqueretur.</p>
        </div>
        <div id="section3">
            <p>Eo mulieres imposuerunt, quae ad proelium proficiscentes milites passis manibus
                flentes implorabant ne se in servitutem Romanis traderent.</p>
        </div>
    </div>
    <div id="chapter52">
        <div id="section1">
            <p>Caesar singulis legionibus singulos legatos et quaestorem praefecit, uti eos
                testes suae quisque virtutis haberet;</p>
        </div>
        <div id="section2">
            <p>ipse a dextro cornu, quod eam partem minime firmam hostium esse animadverterat,
                proelium commisit.</p>
        </div>
        <div id="section3">
            <p>Ita nostri acriter in hostes signo dato impetum fecerunt itaque hostes repente
                celeriterque procurrerunt, ut spatium pila in hostes coiciendi non daretur.</p>
        </div>
        <div id="section4">
            <p>Relictis pilis comminus gladiis pugnatum est. At Germani celeriter ex consuetudine
                sua phalange facta impetus gladiorum exceperunt.</p>
        </div>
        <div id="section5">
            <p>Reperti sunt complures nostri qui in phalanga insilirent et scuta manibus
                revellerent et desuper vulnerarent.</p>
        </div>
        <div id="section6">
            <p>Cum hostium acies a sinistro cornu pulsa atque in fugam coniecta esset, a dextro
                cornu vehementer multitudine suorum nostram aciem premebant.</p>
        </div>
        <div id="section7">
            <p>Id cum animadvertisset P. Crassus adulescens, qui equitatui praeerat, quod
                expeditior erat quam ii qui inter aciem versabantur, tertiam aciem laborantibus
                nostris subsidio misit.</p>
        </div>
    </div>
    <div id="chapter53">
        <div id="section1">
            <p>Ita proelium restitutum est, atque omnes hostes terga verterunt nec prius fugere
                destiterunt quam ad flumen Rhenum milia passuum ex eo loco circiter L
                pervenerunt.</p>
        </div>
        <div id="section2">
            <p>Ibi perpauci aut viribus confisi tranare contenderunt aut lintribus inventis sibi
                salutem reppererunt.</p>
        </div>
        <div id="section3">
            <p>In his fuit Ariovistus, qui naviculam deligatam ad ripam nactus ea profugit;
                reliquos omnes consecuti equites nostri interfecerunt.</p>
        </div>
        <div id="section4">
            <p>Duae fuerunt Ariovisti uxores, una Sueba natione, quam domo secum eduxerat, altera
                Norica, regis Voccionis soror, quam in Gallia duxerat a fratre missam: utraque in
                ea fuga periit; duae filiae: harum altera occisa, altera capta est.</p>
        </div>
        <div id="section5">
            <p>C. Valerius Procillus, cum a custodibus in fuga trinis catenis vinctus traheretur,
                in ipsum Caesarem hostes equitatu insequentem incidit.</p>
        </div>
        <div id="section6">
            <p>Quae quidem res Caesari non minorem quam ipsa victoria voluptatem attulit, quod
                hominem honestissimum provinciae Galliae, suum familiarem et hospitem, ereptum ex
                manibus hostium sibi restitutum videbat neque eius calamitate de tanta voluptate
                et gratulatione quicquam fortuna deminuerat.</p>
        </div>
        <div id="section7">
            <p>Is se praesente de se ter sortibus consultum dicebat, utrum igni statim necaretur
                an in aliud tempus reservaretur: sortium beneficio se esse incolumem.</p>
        </div>
        <div id="section8">
            <p>Item M. Metius repertus et ad eum reductus est.</p>
        </div>
    </div>
    <div id="chapter54">
        <div id="section1">
            <p>Hoc proelio trans Rhenum nuntiato, Suebi, qui ad ripas Rheni venerant, domum
                reverti coeperunt; quos ubi qui proximi Rhenum incolunt perterritos senserunt,
                insecuti magnum ex iis numerum occiderunt.</p>
        </div>
        <div id="section2">
            <p>Caesar una aestate duobus maximis bellis confectis maturius paulo quam tempus anni
                postulabat in hiberna in Sequanos exercitum deduxit; hibernis Labienum
                praeposuit;</p>
        </div>
        <div id="section3">
            <p>ipse in citeriorem Galliam ad conventus agendos profectus est.</p>
        </div>
    </div>
</div>
<script type="text/javascript" src="app.min.js"></script></body>
</html>
